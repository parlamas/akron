<!DOCTYPE html>
<html lang="en">
  <head>
    <meta charset="UTF-8" />
    
    <meta name="viewport" content="width=device-width, initial-scale=1.0" />
    <title>Book 3 Phrases</title>

    <style>

       .r {color:red;}

    </style>
  </head>

  <body topmargin=10 leftmargin=100 rightmargin=100>

John er englænder og bor i København. Her arbejder han på et lille arkitektkontor. Han flyttede fra London til København for halvandet år siden, fordi han havde fundet en dansk kæreste, og fordi han havde fået et spændende jobtilbud. Selv om begge byer er storbyer, synes John, at der er meget stor forskel på at leve i London og i København.<p>

John syntes, at det var meget spændende at arbejde i London. Der var projekterne større, og de var ofte 
internationale. Alle gav 100% til projektet, og man arbejdede minimum ni til ti timer om dagen - typisk fra klokken halv ni til klokken seks eller syv hele ugen. Det var vigtigt, at chefen og de andre kolleger kunne se, at man arbejdede hårdt og længe. Der var faktisk lidt konkurrence mellem kollegerne om at arbejde mest.<p>

Det var selvfølgelig lidt hårdt, men lønnen var også supergod, og skatterne var lave.<p>

Transporten til og fra arbejde i London tog lang tid. John boede et stykke uden for London, fordi boligerne centralt i London er superdyre. Derfor pendlede han cirka en time hver vej. Han var tit sent hjemme, spiste for det meste take-away og gik tidligt i seng. Han var alt for træt til at lave mad eller være sammen med venner om aftenen. Det var faktisk lidt ensomt.<p>

Den første tid efter at John var flyttet til København, følte han, at byen var meget lille og lidt provinsiel. Der var ikke så meget puls, som i London. Han syntes faktisk, at her var lidt kedeligt, men nu har han vænnet sig til det langsommere tempo.<p>

Arbejdskulturen er også helt anderledes her. Arbejdsdagene er ikke så lange, og der er ikke så meget 
konkurrence. Han synes faktisk, at der er nogle af kollegerne, der ikke arbejder særlig meget. Det kan 
han nogle gange være lidt irriteret over. John møder stadig klokken halv ni, og hvis han arbejder efter 
klokken halv fem, spørger både chefen og kollegerne, om han ikke snart skal hjem. I starten var det meget mærkeligt for ham at gå hjem så tidligt, for så følte han ikke, at han arbejdede nok. Men nu har han vænnet sig til det. Og han synes faktisk, at man kan være mere effektiv i 8 timer end i 10 timer.<p>

I København er han er tit hjemme fra arbejde klokken fem. Her bor han også lidt uden for byen, men
afstanden er kortere, og der er gode cykelstier, så han kan cykle til og fra arbejde på tyve minutter. Og
hvis det er dårligt vejr, kan han bare tage sin cykel med i toget eller i metroen. Nu har han masser af tid
til sig selv om aftenen. Han spiser næsten aldrig take-away mere, og nu har han tid til at gå til fitness, se venner, og gå i biografen.<p>

Men der er også nogle ulemper her. Han synes, at man betaler alt for meget i skat. Og han synes også,
at det er svært at lære dansk. Men alt i alt er John glad for sit nye arbejdsliv i København. Han synes, at
han har fået meget mere energi, og han synes også, at der er mere balance mellem arbejdsliv og fritidsliv i Danmark end i Storbritannien.

</body>
</html>